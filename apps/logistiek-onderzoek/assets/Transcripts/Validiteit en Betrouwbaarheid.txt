Validiteit en betrouwbaarheid

Welkom bij deze kennisclip over validiteit en betrouwbaarheid. Dit zijn twee begrippen die essentieel zijn bij het doen van onderzoek. Denk aan een brandweerman die een vuurzee ingaat. Hij wil zeker zijn van zijn zaak. Hij vertrouwt erop dat zijn pak en de geleerde processen ertoe leiden dat het vuur uitgaat. Met dat vertrouwen gaat hij te werk. Wat als het pak niet goed werkt? Wat als het pak niet helemaal brandveilig is? Dan heeft hij niet de juiste aanpak gekozen. Hij heeft niet de juiste tools gebruikt om zijn probleem aan te vliegen. Hier gaan de begrippen validiteit en betrouwbaarheid over.

Validiteit heeft te maken met systematische fouten. We meten de dingen die we moeten meten. Bij betrouwbaarheid hebben we te maken met toevallige fouten. We kijken of een situatie representatief is. We kunnen deze begrippen uitleggen aan de hand van vier plaatjes van een roos. In het eerste plaatje staan alle oranje stippen bij elkaar. Ze zitten niet in het midden van de roos. De metingen zijn vergelijkbaar en dus betrouwbaar. Ze zijn echter niet valide. We meten telkens op een consistente maar onjuiste manier. We krijgen niet het resultaat dat we willen.

Het kan ook alleen valide zijn. Het gemiddelde klopt dan wel, maar er zijn veel afwijkingen. Dat zien we als de stippen door de hele roos staan. Een onderzoek kan ook niet betrouwbaar en niet valide zijn. We hebben dan verschillende gegevens waar we weinig over kunnen zeggen. Het liefst hebben we alles in de bullseye. Dit betekent dat we data hebben waar we goed over hebben nagedacht. Er zitten geen systematische fouten in. We houden rekening met verschillende factoren. Het ontwerp van de metingen voorkomt toevallige fouten.

We kijken naar een voorbeeld over de gemiddelde wachttijd bij de kassa in de kantine op Windesheim. Je meet dit op een maandag tussen drie uur en half vier. Wat zegt dit over de validiteit en betrouwbaarheid van de meting? Het is niet valide. Je maakt een systematische fout door op dit tijdstip te meten. De meeste mensen gaan tussen half twaalf en half twee naar de kantine. Het is ook niet betrouwbaar. Je voert de meting maar één keer uit en hebt te weinig informatie. Je kunt dit verbeteren met een grotere steekproef. Neem meer mensen mee in de meting en meet op meerdere tijden.

Een ander voorbeeld gaat over het aantal klachten over te laat ontvangen producten. Je haalt de data uit een CRM systeem van dezelfde maand vorig jaar. Is dit valide en betrouwbaar? Bij validiteit vraag je je af of je systematische fouten maakt. Krijg je alle klachten die je nodig hebt? Staan sommige klachten misschien niet in het CRM systeem? Je vraagt je af of de aanpak volledig is. Betrouwbaarheid is hier een lastige vraag. Is dezelfde maand van vorig jaar wel vergelijkbaar? Je moet onderzoeken of de verhoudingen en pieken gelijk zijn aan deze maand. Sluit dergelijke verschillen uit.

We kijken ook naar kwalitatieve data. Je onderzoekt de kwaliteit van een hoofdgerecht door een kok te interviewen. Is de kok valide? Beschikt de kok over de juiste kennis om de kwaliteit vast te stellen? Let de kok op de juiste kwaliteitsvoorwaarden of kijkt hij naar zijn eigen voorkeuren? Zorg dat de interviewvragen helder zijn. Elke kok kan een eigen mening hebben over zout of kruiden. Meningen kunnen verschillen. Dit kun je ondervangen door meer interviews te houden. Sta stil bij de kwaliteit van je onderzoek. Neem validiteit en betrouwbaarheid serieus en verwerk dit in de vormgeving van je onderzoek.